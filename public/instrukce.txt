Anotační instrukce - plné znění
================================

Anotační úloha je označit obrázky, které jsou vhodné nebo naopak nevhodné jako
ilustrační fotografie k příslušnému novinovému článku.

**Přečtete si prosím pečlivě část Postup!**

Anotace není "test": my sami nevíme, které obrázky jsou a nejsou vhodné, a
potřebujeme Vás, abychom to zjistili (a abychom měli dostatek údajů).

Pro Vás pak máme odpovídající finanční ohodnocení (více viz níže, část Finanční
ohodnocení), řádově si můžete vydělat 150 - 200 korun za hodinu, na Dohodu o
Provedení Práce.


Postup
--------

Napřed je potřeba se přihlásit (použijte svoji e-mailovou adresu jako 
uživatelské jméno, tým SAFIRE ji pak použijeme ke komunikaci s Vámi). 

Po přihlášení se dostanete na stránku anotačního rozhraní, kde se Vám budou 
zobrazovat jednotlivé *anotační položky*. Každá položka má dvě části:

* Text článku, zobrazený v levém sloupci,

* Sadu navržených ilustračních fotografií, vpravo od textu

Vašim úkolem je **označit vhodné a nevhodné ilustrační fotografie**. 

* Vhodné fotografie označíte **levým** kliknutím na příslušný obrázek. 
 
* Nevhodné fotografie označíte **pravým** kliknutím na příslušný obrázek.
 
Oanotovanou položku je poté nutné **odeslat** stisknutím tlačítka **Enter**.

**Pozor:** "Nevhodná" fotka je taková, že jde *proti smyslu článku*, je matoucí, atd. *Nejedná* se o obrázky, které k článku prostě nemají vztah. Například ke
článku o ekonomickém růstu je nevhodný obrázek, na kterém je sestupný graf a
červené záporné číslo, zatímco obrázek plavajícího psa by měl - nejspíš - zůstat 
neoznačený.

Vhodná fotka je jednoduše taková, že k článku "patří". Spoléháme zde na Vaši
*intuici*: nechceme přemýšlení nad tím, jakým způsobem by dotyčná fotka článek
"vlastně ilustrovat mohla..."

Vaše finanční ohodnocení závisí mimo jiné na tom, jak dobře se shodnete s 
ostatními anotátory. (Samozřejmě se počítá s tím, že shoda nebude dokonalá.) 

**Pokud u nějaké fotky váháte více než pár vteřin, neoznačujte ji nijak.**

Jakmile označíte fotografii jako vhodnou, rozsvítí se okolo ní zelený rámeček.
(Okolo označených nevhodných se rozsvítí červený rámeček.) Pokud se chcete
opravit, stačí na obrázek kliknout stejným tlačítkem znovu a navržené ohodnocení 
(vhodný/nevhodný, barevný rámeček) zmizí.

Pokud si přejete položku přeskočit, stiskněte tlačítko **Page Down** (PgDn).
Pamatujte ovšem, že budete ohodnoceni podle počtu anotací, ne podle počtu
zobrazených položek. :-)


Tipy pro efektivnější anotaci
------------------------------

Zobrazený text stačí velmi rychle proletět, a třeba ani ne celý. Je třeba si
pouze udělat rychlý dojem. (Titulky někdy stačí, někdy ne; většinou je potřeba
alespoň první odstavec nebo dva.)

Může se stát (a pravděpodobně se stane), že uvidíte stejný článek vícekrát,
s jinou sadou fotek, či stejnou fotku s různými články. To je naprosto v pořádku 
- stejná fotka může být vhodná či nevhodná k velkému množství článků.

Nedivte se, když nebude ani jedna fotka ani vhodná, ani nevhodná. Vybíráme 
obrázky do anotačních položek různými způsoby, včetně úplně náhodného výběru.
Stejně tak Vás nemusí vůbec znepokojovat, že tam budou fotky úplně prapodivné
a absurdní a s článkem naprosto nesouvisející - součástí vyhodnocení anotace
je i odlišit takové fotky právě tím, že nijak označené nebudou. 


Pravidla finančního ohodnocení
---------------------------------

**Upozorňujeme, že pokud neposkytnete fungující e-mail, nebudeme Vás mít jak
kontaktovat a tím pádem jak vyplatit odměny.**

Výpočet ohodnocení práce má složku jednak hodinovou, jednak "od kusu".

Za každou minutu práce, kdy jste nalogováni a odešlete alespoň jednu položku,
dostanete 1,- (tzn. za hodinu práce 60,-). Podotýkáme, že pokud Vám jedna
položka trvá déle než minutu, pravděpodobně trávíte zbytečně mnoho času 
přemýšlením; zkuste si na chvilku od anotace odpočinout.

Dále budete mít zaplacený každý označený obrázek. První je za 1,-, dva další za
0.50,-, čtyři další za 0.25,-.

Peníze za označené obrázky se ovšem ještě může upravit podle toho, jak dobře se
shodnete s ostatními anotátory, kteří viděli stejné položky, a podle toho, jak
se shodujete sami se sebou (občas se může stát, že uvidíte dvojici text-obrázek
víckrát, třeba v jiné položce). Počítá se s tím, že se neshodnete dokonale -
toto opatření má za úkol opravdu pouze odfiltrovat případné pokusy "naklikat
si" - a pokud bychom zjistili, že Vaše anotace nejsou dostatečně spolehlivé, 
dáme Vám napřed vědět. 

Nicméně: mějte na paměti, že Vaše shoda s ostatními se počítá směrem k možným
bonusům za kvalitní práci. 

Na nejvýkonnější (spolehlivé) anotátory také čeká odměna.


Proč to vlastně dělat?
-----------------------

Údaje o vhodných a nevhodných ilustračních fotografiích  budou poté 
využívány pro evaluaci systému, který bude ilustrační fotografie doporučovat
automaticky.

Je třeba říct, že se zde **nejedná** o fotky k reportážím. Jde o fotky k různým
článkům jako lifestyle, finanční analýzy, články o společnosti jako takové,
které se neváží ke konkrétním událostem, atd.

**Proč anotovat, když si můžeme stáhnout články i s fotkami a evaluace dělat na 
těchto dvojicích?**

Novináři a editoři sice vybírají vhodné ilustrační fotky, nicméně nevybírají
*jedinou* vhodnou. V databázi fotografií, ze které bude systém novinářům
obrázky navrhovat, je třeba mnohem více vhodných fotografií. Pokud by systém
navrhl nějaké z těchto ostatních vhodných obrázků, novinář by si ho
pravděpodobně vybral také. Přitom u článků těch typů, kterými se zabýváme,
může být tato množina potenciálně vhodných kandidátů poměrně velká.
Chtěli bychom tedy v evaluaci toto zohlednit.

Jinými slovy: obrázky, které byly skutečně použité, jsou určitý vzorek z množiny 
vhodných ilustračních fotografií. Pomocí dalších anotací chceme získat (o hodně)
lepší odhad, jak je tato množina velká a jaké fotografie obsahuje. Tím bude
vyhodnocování výsledků systému výrazně robustnější a bude lépe odpovídat tomu,
jak si systém doopravdy vede.




Anotacni instrukce - v bodech
=============================

#. Označujete vhodné a nevhodné ilustrační fotografie pro daný článek. 

   #. Vhodná fotka článek dobře ilustruje, odpovídá jeho obsahu, nebudí klamný
      dojem či očekávání.
      
   #. Nevhodná fotka čtenáře mate, poskytuje mu špatný dojem o obsahu článku,
      neodpovídá vyznění článku.
      
   Není to písemka - sami nevíme, které vhodné jsou a které nejsou. (Naopak,
   vaše anotace budou něco jako oprava písemky, kterou napsal počítač.) Jediné
   kritérium "správnosti" anotace je, jak dobře se shodujete s ostatními 
   anotátory a sami se sebou.
      
#. Vhodné položky označíte levým tlačítkem, nevhodné pravým. Okolo označené 
   fotky se objeví zelený (vhodná) nebo červený (nevhodná) rámeček. Můžete se 
   opravit - označení zrušíte nebo změníte příslušným kliknutím (rámečky
   napoví).

#. Neoznačujte fotky, u kterých si nejste rozumně jistí, že do jedné z těchto
   kategorií spadají (rozumná doba na "váhání" po přečtení článku jsou cca 2 - 3 
   vteřiny u každé fotky).
   
   Z předchozího vyplývá, že byste měli v průměru stihnout okolo dvou položek
   za minutu. Pokud se Vám stane, že za minutu nestihnete v průměru ani jednu
   položku, pravděpodobně nad tím moc přemýšlíte (zkuste si od anotace na chvíli    
   odpočinout). 

#. Jak budete s položkou hotoví, odešlete ji stisknutím klávesy Enter (nebo
   příslušného tlačítka).

#. Můžete položky přeskakovat, pokud se Vám třeba z článku otvírá kudla v kapse
   nebo tak něco: stiskněte klávesu Page Down (PgDn, většinou je buď poblíž
   klávesy Delete, nebo poblíž šipek) nebo stiskněte příslušné tlačítko 
   rozhraní. Za přeskočené položky ovšem nejste zaplaceni.
   
#. Peníze dostanete jednak za anotacemi aktivně strávený čas, jednak za samotné
   výsledky (počet a kvalita odeslaných položek). Vyčerpávající popis toho, jak
   a za co budete zaplaceni, je v plném znění instrukcí.



Anotacni instrukce - text na UI
================================

Označte vhodné a nevhodné ilustrační fotografie. 


 
  

